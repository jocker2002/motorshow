<p>
    <b>Chevrolet</b> ir ASV autoražotāja <i>General Motors</i> (GM) meitas uzņēmums. Dibināts 1911. gadā. <i>Chevrolet</i> automašīnas tiek pārdotas visa pasaulē, izņemot Okeāniju, kur <i>GM</i> pārstāv meitas uzņēmums Austrālijā <i>Holden</i>. Ar <i>Chevrolet</i>    zīmolu tiek ražoti plaša klāsta transportlīdzekļi, sākot no kompaktklases līdz pilna lieluma vieglajām automašīnām, apvidus mašīnām un vidēja izmēra kravas mašīnām.
</p>
<h2>Vēsture</h2>
<figure class="text-img float-right">
    <a href="https://upload.wikimedia.org/wikipedia/commons/thumb/6/6b/Chevy_Volt_and_Cruze_Eco_2011.jpg/1920px-Chevy_Volt_and_Cruze_Eco_2011.jpg">
        <img src="https://upload.wikimedia.org/wikipedia/commons/thumb/6/6b/Chevy_Volt_and_Cruze_Eco_2011.jpg/1920px-Chevy_Volt_and_Cruze_Eco_2011.jpg" alt="Chevrolet Volt un Chevrolet Cruze Eco"></a>
    <figcaption>Chevrolet Volt un Chevrolet Cruze Eco</figcaption>
</figure>
<p>
    1911. gada 3. novembrī Šveices auto sacīkšu braucējs un autobūves inženieris Luijs Ševrolē (Louis Chevrolet) ar Viljamu Durantu (William C. Durant) un investoriem Viljamu Litlu (William Little), Džeimsu Vaitingu (James H. Whiting) un Edvinu Kempbelu (Edwin
    R. Campbell) Detroitā dibināja uzņēmumu Chevrolet Motor Company. Durants bija General Motors līdzdibinātājs un viens no vadošām personām, bet, tā kā GM cieta zaudējumus, akcionāri 1910. gadā Durantu uz pieciem gadiem atbrīvoja no vadības. Durants
    izmantoja autobraucēja Ševrolē reputāciju, lai izveidotu jaunu autobūves uzņēmumu. Pirmā rūpnīca tika izvietota Flintā, Mičiganā. Ražošana sākta 1913. gadā.
</p>
<p>
    Luijam Ševrolē radās domstarpības ar Durantu, un 1914. gadā viņš uzņēmuma kapitāldaļas pārdeva Durantam. 1916. gadā Chevrolet bija kļuvis pietiekami ienesīgs, lai Durants spētu izpirkt General Motors kontrolpaketi. 1917. gadā Durants kļuva par General
    Motors prezidentu. 1918. gada 2. maijā Chevrolet tika pievienots GM kā atsevišķs meitas uzņēmums.
</p>
<p>
    Chevrolet lielākais konkurents ilgus gadus bija Ford. Sākot ar 1919. gadu GMC komerciālās kravas mašīnas sāka izlaist ar Chevrolet marku, kā arī Chevrolet pasažieru mašīnām un vieglajām kravas mašīnām sāka izmantojot vienu šasiju. Pēc tam, kad 1928. gadā
    Chrysler Corporation izveidoja zemo cenu automašīnu marku Plymouth, Chevrolet, Ford un Plymouth saka saukt par "zemo cenu trijnieku".
</p>
<p>
    1950. un 1960. gados Chevrolet izlaida vairākus unikālus modeļus, kas ietekmēja automobiļu tirgu. 1953. gadā izlaists rodsters Corvette, kas bija divvietīgs sporta auto ar siklaškiedras virsbūvi. 1957. gadā izlaists dzinējs ar degvielas iesmidzināšanu.
    1960. gadā izlaists Corvair ar aizmugurē izvietotu gaisa dzesētu dzinēju. 1963. gadā desmitā daļa ASV pārdoto automašīnu bija Chevrolet.s
</p>
<p>
    2005. gadā General Motors atsāka Chevrolet automašīnu pārdošanu Eiropā, ražotas Dienvidkorejas rūpnīcā GM Daewoo. No 2007. līdz 2010. gadam Chevrolet piedzīvoja ekonomiskas grūtības, bet GM sāka izstrādāt degvielas taupīgākas mašīnas, lai konkurētu ar
    citiem autoražotājiem. 2013. gadā GM paziņoja, ka 2016. gadā Eiropā tiks pārtraukta Chevrolet zīmola automašīnu pārdošana, izņemot Camaro un Corvette.
</p>
<p>
    2016. gadā izlaists elektromobilis Chevrolet Bolt EV.
</p>