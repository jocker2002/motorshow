<p>
    <b><i>Porsche Vermögensverwaltung AG (Porsche AG)</i></b> ir Vācijas autoražotājs, kas, caur uzņēmumu <i>Volkswagen</i> ietilpst 'Porsche SE' holdingā. Lielākā daļa uzņēmuma pieder Poršes ģimenei. Specializējas augstas klases sporta un apvidus automobiļu
    ražošanā, dizaina pakalpojumos un finansiālās operācijās. Uzņēmumu 1931. gadā dibināja Ferdinands Porše, austroungāru inženieris no Mafersdorfas, Austroungārijas (tagad Vratislavice, Čehija). Centrālais birojs atrodas Cufenhauzenē, Štutgartes piepilsētā.
    Pagaidām Porsche modeļu rinda ietilpst 6 sērijas: <i>Porsche Boxster, Porsche Cayman, Porsche 911, Porsche Cayenne, Porsche Macan <i>un</i> Porsche Panamera</i>.
</p>
<h2>Darbība</h2>
<hr>
<p>
    Uzņēmums ražo luksusa klases sporta un apvidus automobiļus. <i>Porsche</i> zināmā mērā sadarbojas ar <i>Volkswagen</i> un <i>Audi</i>. Līdzās sporta sacensībām tiek strādāts pie konstrukciju pilnveidošanas (un to mezgliem) sērijveida automobiļiem:
    agrākos gados tika izstrādāti mehāniskās pārnesumkārbas sinhronizatori, automātiskās pārnesumkārbas ar rokas vadības iespēju (pārslēdzējpogas uz stūres), turbopūte sērijveida automobiļiem, turbopūte benzīnmotoriem ar maināmu turbīnas spārniņu ģeometriju,
    elektroniski vadāma piekare, u.c.
</p>
<p>
    50,1% akcijas pieder uzņēmumam "<i>Porsche Automobil Holding SE</i>", bet 49,9% uzņēmuma akciju pieder <i>Volkswagen AG</i>.
</p>
<p>
    No 1993. gad uzņēmums galvenais vadītājs un prezidents ir Vendelins Videkings.
</p>
<p>
    Uzņēmuma ieņēmumi 2006. gadā bija 7,23 miljardi eiro, gadu iepriekš — 6,57 miljardi. Tīrie ienākumi 2006. gadā — 1,393 miljardi eiro. 2007. gadā ražošanas apjoms sasniedza 107 170 automašīnas gadā, pirmo reizi uzņēmuma vēsturē pārkāpjot 100 000. atzīmi.
    Darbinieku skaits 2007. gadā — 11,4 tūkstoši.
</p>
<p>
    Uzņēmums jau ilgāku laiku aktīvi piedalās sporta klubu organizācijā ("<i>Porsche</i>" klubi ir jau daudzās Eiropas un Amerikas valstīs) un savu automobiļu dažādu klašu sacensības, regulāri norisinās dažādu kausu izcīņas. Šim novirzienam ir veltīta
    datorspēle "<i>Need for Speed: Porsche Unleashed</i>".
</p>
<h2>Logotips</h2>
<hr>
<figure class="text-img float-right">
    <a href="https://upload.wikimedia.org/wikipedia/commons/thumb/9/96/Wappen_Volksstaat_W%C3%BCrttemberg_%28Farbe%29.svg/1920px-Wappen_Volksstaat_W%C3%BCrttemberg_%28Farbe%29.svg.png">
        <img src="https://upload.wikimedia.org/wikipedia/commons/thumb/9/96/Wappen_Volksstaat_W%C3%BCrttemberg_%28Farbe%29.svg/1920px-Wappen_Volksstaat_W%C3%BCrttemberg_%28Farbe%29.svg.png" alt="Bādenes-Virtembergas ģerbonis (1922-1933)"></a>
    <figcaption>Bādenes-Virtembergas ģerbonis (1922-1933)</figcaption>
</figure>
<figure class="text-img float-right">
    <a href="https://upload.wikimedia.org/wikipedia/commons/thumb/f/f8/Coat_of_arms_of_Stuttgart.svg/1920px-Coat_of_arms_of_Stuttgart.svg.png">
        <img src="https://upload.wikimedia.org/wikipedia/commons/thumb/f/f8/Coat_of_arms_of_Stuttgart.svg/1920px-Coat_of_arms_of_Stuttgart.svg.png" alt="Štutgartes ģerbonis"></a>
    <figcaption>Štutgartes ģerbonis</figcaption>
</figure>
<p>
    Firmas emblēma ir ģerbonis, kurā ir iekļauta sekojoša informācija: sarkani melnas strīpas un brieža ragi ir vācu zemes Bādenes-Virtembergas (teritorija, kur atrodas Štutgarte) simbols, bet uzraksts "Porsche" un stāvus saslējies zirgs emblēmas centrā atgādina
    par to, ka markai dzimtā Štutgarte 950. gadā tika dibināta kā zirgu ferma. Emblēmas autors ir Francs Ksavjērs Raimšpiss (vācu: <i>Franz Xaver Reimspieß</i>). Pirmo reizi šis logotips parādījās 1952. gadā, kad šī automobiļa marka iznāca ASV tirgū,
    labākai atpazīstamībai. Līdz šīm uz 356 modeļa motora pārsegiem bija uzraksts "<i>Porsche</i>".
</p>
<h2>Vēsture</h2>
<hr>
<h3>1931—1948: no iecerēm līdz sērijveida ražošanai</h3>
<p>
    Līdz sava pirmā automobiļa izveidei, Ferdinands Porše jau bija uzkrājis lielu pieredzi. Viņa 193]. gadā dibinātais uzņēmums Dr. ing. h. c. F. Porsche GmbH jau strādāja pie tādiem projektiem, kā 16 cilindru sacīkšu Auto Union un Volkswagen Käfer, kas kļuva
    viens no pārdotākajiem pasaules automobiļiem. Pirms Otrā pasaules kara, 1939. gadā, tika izstrādāts pats pirmais Porsche — ar indeksu 64, kam var atpazīt nākamās 356 modeļa iezīmes. Lai uzbūvētu šo eksemplāru, F. Porše izmantoja daudzus VW Käfer komponentus.
</p>
<p>
    Otrā pasaules kara laikā firma nodarbojās ar kara tehnikas ražošanu — štābu automobiļi un amfībijas. F. Porše piedalījās vācu smago tanku Tiger I izstrādē.
</p>
<p>
    1945. gada decembrī Porše tika arestēts par kara noziegumiem un ievietots cietumā, kur pavadīja 20 mēnešus. Tajā pašā laikā viņa dēls Ferdinands (īsais vārds Ferijs) Antons Ernsts izlemj sākt paša automobiļu sērijas ražošanu. Austrijas pilsētiņas Gmundes
    gaterī Ferijs ar dažu pazīstamu inženieru palīdzību savāc 356 modeļa prototipu ar motoru mašīnas bāzē un alumīnija atvērto virsbūvi un sāk to gatavot sērijveida ražošanai. 1948. gada jūnijā šis eksemplārs tika sertificēts koplietošanas ceļiem. Tāpat
    kā pirms 9 gadiem, šeit atkal tika izmantoti VW Käfer agregāti, tajā skaitā arī 4 cilindru motors ar gaisa dzesēšanu, piekare un mehāniskā pārnesumkārba. Pirmajām sērijveida automašīnām bija principiāla atšķirība — motoru pārnesa uz aizmugurējo asi,
    kas ļāva padarīt lētākas ražošanas izmaksas un atbrīvot vietu divām papildus vietām salonā. Ervīna Komendas projektētai virsbūvei bija ļoti laba aerodinamika. 1950. gadā firma atgriežas Štutgartē.
</p>
<p>
    1948. gada Porsche 356 tips tiek uzskatīts par pirmo īsto markas automobilī, no kā sākusies Porsche, kā patstāvīgam auto ražotāja, vēsture. Šis prototips pašreiz glabājas Porsche muzejā.
</p>
<p>
    Firma nodarbojās ne tikai ar automobiļu ražotni, zem šī logotipa tika ražoti arī traktori.
</p>
<h3>1948—1965: pirmie soļi</h3>
<figure class="text-img float-left">
    <a href="https://upload.wikimedia.org/wikipedia/commons/0/02/Porsche_356_red_Heck.JPG">
        <img src="https://upload.wikimedia.org/wikipedia/commons/0/02/Porsche_356_red_Heck.JPG" alt="Porsche 356"></a>
    <figcaption>Porsche 356</figcaption>
</figure>
<p>
    Līdz ar atgriešanos Štutgartē, visi virsbūves paneļi tika izgatavoti no tērauda, no alumīnija atteicās. Rūpnīca ražošanu sāka ar kupejām un kabrioletiem un 1100 cm3 motoriem, kuru jauda bija tikai 40 Zs, bet drīzumā izvēle paplašinājās: uz 1954. gadu
    tika tirgotas 1100, 1300, 1300A, 1300S, 1500, un 1500S versijas. Konstrukcijas visu laiku uzlabojās: benzīnu motoru litrāža un jauda turpināja augt, parādījās disku bremzes visiem riteņiem un sinhronizēta pārnesumkārba, tika piedāvāti jauni virsbūvju
    veidi — ar cietiem jumtiem (angļu: hardtop) un rodsteri. Agregāti no Volkswagen pamazām tika nomainīti pret pašu ražojuma. Piemēram, 356A (1955—1959) sērijas izlaišanas laikā jau varēja pasūtīt motoru ar 4 sadales vārpstām, 2 aizdedzes spolēm un citiem
    oriģināliem komponentiem. Sēriju А nomainīja B (1959—1963), bet to — C (1963—1965). Kopējais visu modifikāciju skaits bija gandrīz 76 tūkstoši automobiļu.
</p>
<p>
    Paralēli tika veidotas sacīkšu modifikācijas (550 Spyder, 718 u.c.).
</p>
<p>
    1951. gadā Ferdinands Porše 75 gadu vecumā mirst ar sirdslēkmi — viņa veselība pamatīgi tika sabojāta cietumā.
</p>
<h3>1963—1976: 911 pacēlums un 914 kritiens</h3>
<figure class="text-img float-left">
    <a href="https://upload.wikimedia.org/wikipedia/commons/f/f0/Porsche_911_T_Coup%C3%A9_white_vr.jpg">
        <img src="https://upload.wikimedia.org/wikipedia/commons/f/f0/Porsche_911_T_Coup%C3%A9_white_vr.jpg" alt="Pirmās paaudzes Porsche 911"></a>
    <figcaption>Pirmās paaudzes Porsche 911</figcaption>
</figure>
<p>
    19. gadsimta 50. gadu beigās sākās gatavošanās pārejai uz jaunu bāzes modeli; tad tika izgatavots nākamās 911 prototips — "695". Uzņēmuma vadībai nesakrita viedokļi: 356 modelis bija nopelnījis labas atsauksmes, tādēļ nelielai ģimenes firmai Porsche pāreja
    uz jaunu modeli bija saistīta ar paaugstinātu risku. Bet 1948. gada konstrukcija bija jau novecojusi un tās uzlabojumu rezerves jau arī bija izbeigušās. Tādēļ 1963. gadā Frankfurtes autosalonā tika izstādīts 911 modelis. Konstrukcijas pamatelementi
    palika tie paši (aizmugurē izvietots opozitīvais motors un klasiskā piedziņa), bet šis jau bija mūsdienīgs sporta automobilis ar klasiskām virsbūves līnijām. Par 911 dizaina autoru kļuva Ferdinands Aleksandrs (Bucijs) Porše, vecākais Ferija dēls.
    Iesākumā indeksa 911 vietā vajadzēja būt — 901. Bet kombināciju no 3 cipariem ar nulli pa vidu jau bija rezervējis Peugeot. Automobili nosauca par 911, bet skaitlis 901 nekur nepazuda: tā sauca 911 modeli rūpnīcas iekšējā nomenklatūrā (1964—1973).
</p>
<p>
    Motors pirmajos divos ražošanas gados bija viens — 2 litru 130 Zs. 1966. gadā sāka ražot modifikāciju "Targa" (atvērtās virsbūves paveids); kopš 1965. gadā beidza ražot 356 sērijas kabrioletus, šāds virsbūves tips parādījās tikai pēc 1982. gada. 60. gadu
    beigās paplašināja automobiļa riteņu bāzi un sāka aprīkot liellitrāžas motorus ar mehānisko iesmidzināšanas sistēmu. Par 901 modeļa evolūcijas augstāko sasniegumu kļuva "kaujas" modifikācijas Carrera RS 2.7 un Carrera RSR. Vārds "Carrera" parādījās
    356 sērijas sporta modelim 50. gadu vidū — tā iemūžināja uzvaru "Carrera Panamericana" 1954. gada sacīkstēs, pēc kurām šī modeļu rinda guva plašu popularitāti Ziemeļamerikā.
</p>
<p>
    60. gadu beigās tika izlaists vēl viens jauns modelis — 914. Tobrīd Volkswagen vēlējās pievienot savai produkcijai kādu sporta automobilī, bet Porsche bija nepieciešams 912 modelis (911 modeļa lētā versija ar 356 modeļa motoru). Tādēļ tika nolemts apvienot
    spēkus, un 1969. gadā tika uzsākta modeļa VW-Porsche 914 ražošana, centrā novietotā motora "targas" ar 4 vai 6 cilindru motoriem. Savienības kopdarbs neattaisnoja gaidīto — diezgan savāda āriene un neveiksmīga mārketinga politika (dēļ savienotā nosaukuma
    VW-Porsche) negatīvi atsaucās tirdzniecībā. Tikai 7 gadu laikā izgatavotas apmēram 120 tūkstoši automašīnu.
</p>
<h3>1972—1981: Ernsta Furmana vadībā</h3>
<figure class="text-img float-left">
    <a href="https://upload.wikimedia.org/wikipedia/commons/thumb/8/85/1989_Porsche_944_2.7_liter.jpg/2560px-1989_Porsche_944_2.7_liter.jpg">
        <img src="https://upload.wikimedia.org/wikipedia/commons/thumb/8/85/1989_Porsche_944_2.7_liter.jpg/2560px-1989_Porsche_944_2.7_liter.jpg" alt="80. gadu 944 modelis"></a>
    <figcaption>1980. gadu 944 modelis</figcaption>
</figure>
<p>
    1972. gadā mainījās firmas juridiskais stāvoklis no sabiedrības ar ierobežotu atbildību uz akciju sabiedrību. Porsche GmbH pārstāja būt par ģimenes uzņēmumu, un tagad saucās Dr. ing. h. c. F. Porsche AG; Porše ģimene zaudēja tiešu kontroli pār uzņēmuma
    lietām, tomēr Ferija un viņa dēlu kapitāla daļa krietni pārspēja Pjehu ģimenes daļu. Pēc restrukturizēšanas F. A. Porše ar brāli Hansu-Pēteri nodibināja uzņēmumu Porsche Design, kas ražoja ekskluzīvas brilles, pulksteņus, velosipēdus un citas prestižas
    lietas. F. Porše mazdēls, Ferdinands Pjehs, pārgāja uz Audi, bet pēc tam uz Volkswagen, kur beigās kļuva par koncerna ģenerāldirektoru.
</p>
<p>
    Par pirmo Porsche AG prezidentu kļuva Ernsts Furmans, līdz tam strādāja motoru izstrādes nodaļā. Viens no pirmajiem viņa lēmumiem jaunajā amatā — 911 sērijas modeļu nomaiņa uz klasiska veidola sporta automašīnām (motora novietojums priekšā un klasiska
    piedziņa) — modelis 928 ar 8 cilindru motoru. Viņa vadības laikā uz konveijera nokļuva vēl viena automašīna ar motoru priekšpusē — 924. Pēc Turbo modifikācijas debijas Parīzes autosalonā 1974. gadā, 911 modeļa attīstība (uz to brīdi sāka ražot modernizēto
    sēriju 930 (1973—1989) faktiski apstājās līdz 80. gadu sākumam, kamēr Furmans netika atlaists no ieņemamā amata. Bet viņa projekti tika joprojām ražoti: pēdējais Porsche ar motoru priekšā pameta rūpnīcas sienas 1995 gadā.
</p>
<p>
    914 modeļa vietā 1976. gadā nāca uzreiz divas jaunas automašīnas — 924 un 912 (tagad ar VW 2.0 motoru), kas eksistēja tikai gadu. Stāsts par 924 modeļa parādīšanos ir līdzīgs ar 914 modeļa stāstu — Volkswagen neatteicās no idejas par savu visiem pieejamu
    sporta automobilī un piedāvāja Porsche inženieriem izstrādāt atbilstošu projektu. Viņiem ļāva pilnīgu rīcības brīvību, izņemot motora un pārnesumkārbas izstrādāšanu — tiem bija jābūt Audi agregātiem. Vēl līdz darbu beigām jaunā Volkswagen vadība ar
    Toniju Šmukeru priekšgalā, sāka raizēties par šāda automobiļa nepieciešamību, tā kā 1973. gadā sākās naftas krīze. Tad projekts tika atpirkts no VW.
</p>
<p>
    Salīdzinājumā ar 911 modeli, šī bija pavisam savādāka konstrukcija: mūsdienīga āriene, klasiskais agregātu izkārtojums un izsvarojums, tuva ideālajai, ekonomiskie 4 cilindru motori ar ūdens dzesi. Porsche 924 bija pieprasīta, un tai bija labs potenciāls,
    kas apstiprinājās ar pastāvīgiem jauninājumiem. Jau pēc 3 gadiem kopš tirdzniecības sākuma parādījās turbopūtes versija, bet vēl pēc 3 gadiem sāka ražot 944 modeli. Principā automašīna izskatījās tāpat, bet izmaiņas bija evolucionāras — uzlabojās
    daudzi rādītāji, bet izskatā pati zīmīgākā izmaiņa bija uzpūstie spārni, mantotie no 924 Carrera GT speciālās versijas. Šo modeli ražoja 6 gadus, kamēr 1988. gadā automašīnu nenoņēma no ražošanas (kopā tika pārdotas gandrīz 150 tūkstoši automašīnas).
</p>
<p>
    944 konstrukcija atšķīrās no 924: motors bija "pusīte" no 928 modeļa V8, citi lielie agregāti arī tika nomainīti uz firmas. 9 gadu laikā izlaida 160 tūkstošus 944-os, parādījās daudzas modifikācijas — S, S2, Turbo, Cabriolet utt. Pēdējais priekšā izvietoto
    motoru Porsche evolūcijā bija 968 modelis (1992-1995).
</p>
<p>
    Furmana lēmums par 911 modeļa nomaiņu izrādījās neveiksmīgs: no 1978. gada līdz 1995. gadam izlaida apmēram 60 tūkstošus 928 modeļa eksemplārus, bet 911 modeļus šajā pašā laika posmā — dažas reizes vairāk. Vājais komerciālais šī modeļa starts, lika saprast,
    ka Porsche 911 nav aizvietojams.
</p>
<p>
    Periodā no 1974. — 1982. gadam, kad pamata prioritāte bija 924 un 928 modeļu attīstībai, 911 modelim netika nekas uzlabots. Pie paaudžu maiņas 930 modelis ieguva jaunus triecienu absorbējošus buferus un 2,7 litru bāzes motoru. 1976. gadā par to kļuva
    3 litru motors. Nākamajā gadā sērija tika vienkāršota — 911, 911S un 911 Carrera modifikāciju vietā ieviesa vienu ar nosaukumu 911SC un pazeminātu jaudu. Tajā pat laikā 911 Turbo ieguva jaunu motoru — 3,3 litri, 300 Zs. Turbo bija viens no to gadu
    dinamiskākajiem automobiļiem, tas ieskrējās līdz 100 km/h - 5,2 sekundēs un maksimālais ātrums bija 254 km/h.
</p>